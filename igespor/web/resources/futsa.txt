Futsalın (salon futbolu) geçmişi 1930 yılına, Uruguay'ın başkenti Montevideo'ya kadar uzanıyor. O tarihte Juan Carlos Cariani, YMCA derneklerindeki gençler için futbolun beşer kişilik bir versiyonunu uyarlıyor. Maçlar hentbol sahası boyutlarındaki açık ve kapalı alanlarda oynanıyor.

Futsal ismi ise bu oyun için kullanılan uluslar arası bir terim. Kökeni İspanyolca ya da Portekizce'deki FUTbol veya FUTebol ve Fransızca veya İspanyolcadaki SALle veya SALa kelimelerinden geliyor.

Futsal, günümüzde FIFA'nın şemsiyesi altında tüm dünyada gelişim kaydediyor.

İlk uluslararası karşılaşmalar 1965 yılında düzenleniyor ve Paraguay Güney Amerika Kupası'nı kazanıyor. 1979 yılına kadar altı Güney Amerika Kupası daha düzenleniyor. Tümünü Brezilya kazanıyor.

Brezilya futsaldaki üstünlüğünü 1980 yılında düzenlenen ilk Pan Amerikan Kupası'nı, ardından 1984 kupasını kazanarak da gösteriyor.

1983 yılında ABD Futsal Federasyonu Osvaldo Garcia'nın başkanlığında kuruluyor. O zamanlar Minisoccer (Mini Futbol) adıyla anılan oyun sonraları futsal adını alıyor.

Futsal 1989 yılında FIFA şemsiyesi altına girmeden önce, FIFUSA tarafından ilk Futsal Dünya Kupası düzenleniyor. Yıl 1982, yer Sao Paulo – Brezilya. Turnuvayı Brezilya şampiyon olarak tamamlıyor. 1985 yılında İspanya'da düzenlenen ikinci Futsal Dünya Kupası'nın galibi de Brezilya oluyor. Brezilya'nın bu ezici üstünlüğüne 1988 yılında Avustralya'daki Dünya Kupası'nda Paraguay son veriyor. Bu tarihten sonra oyunlar FIFA'ya bağlanıyor. 1989 yılında Hollanda'da, 1992 yılında Hong Kong'da düzenlenen şampiyonaların galibi alışılageldiği üzere Brezilya oluyor.

Maçların oynanacağı alanın boyutları;

boy minimum 26m, maksimum 42m
en minimum 15 m, maksimum 25m
Uluslararası karşılaşmalarda;

boy minimum 38m, maksimum 42m
en minimum 18 m, maksimum 25m
Futsalda saha çizgileri sahaya dahildir. Tüm çizgiler 8 cm kalınlığında olmalıdır.

Orta saha yuvarlağının çapı 3m'dir.

Kale önlerindeki (futboldaki ceza sahasına denk gelen) alan, kale direklerinden uzaklığı altı metre çaplı çeyrek daireler ve bunları birleştiren 3,16m'lik bir çizgiden oluşur. Bahis konusu 3,16m'lik çizgi doğal olarak kale çizgisine paralel ve 6m uzaklıktadır.

Penaltı noktası kaleden 6m uzaklıktadır.

İkinci penaltı noktası ise 10m uzaktadır.

Korner çizgileri 25 cm çaplı çeyrek daireler olarak çizilir.

Yedek oyuncu alanları doğrudan takım 'bench'lerinin önünde ve beşer metre uzunluğundadır. Bu beş metrelik alan, taç çizgisini dikine kesen, 8 cm kalınlığında, 40'ı saha içinde, 40'ı saha dışında kalan 80 cm'lik çizgilerle belirtilir.

Her iki takımın beşer metrelik 'oyuncu değişikliği alanı', orta saha çizgisinden beşer metre uzaklıkta olmalıdır. Böylece "süre hakeminin" görüş alanı açık kalır.

Kale ölçüleri (içten ölçülmek kaydıyla):

iki direk arasında 3m,
yerden yüksekliği 2m,
gol çizgisi ile ağ arasındaki mesafe en az 80 cm,
kale direklerinin kalınlığı 8 cm
olmalıdır.